[
  {
    "type": "text",
    "value": "全走四徑"
  },
  {
    "type": "text",
    "value": "上個禮拜全走咗港島徑，但原來衞徑再難一千一萬倍。崩潰嘅程度，你想像唔到。之前有個朋友話行去全走衞徑，Day 2 去到九龍坑山個位最後放棄咗。我而家終於終於明，真係會好想好想放棄，因為條路真係好難行。"
  },
  {
    "type": "text",
    "value": "有個位獅子山郊野公園會穿過大埔公路，有巴士站仲有好多好多的士。嗰陣已經係 Day 1 夜晚九點，即係我由朝早七點半起步已經過咗十幾個鐘，連一半都未行到。嗰刻真係覺得好崩潰覺得自己做唔到。 "
  },
  {
    "type": "text",
    "value": "坐喺馬路邊，認真思考人生究竟自己喺度做緊咩，點解要咁辛苦。打咗俾一個行山友，佢同我講話你而家放棄真係好可惜，都行咗咁多。然後佢話不如我聽日請假同你行。我話你痴線真係好熱好辛苦，聽日仲有九龍坑山同八仙嶺，我叫佢唔好咁傻不如我搭的士番屋企。佢堅持話得㗎。最後我約咗佢第二朝八點喺太和等，我就繼續趕路。"
  },
  {
    "type": "text",
    "value": "睇咗條路就決定今晚起碼要行到去城門水塘，第朝先可以一早去倒太和。呢段我真係行咗咩都唔知，好似發夢咁飄過咗條路。"
  }
]